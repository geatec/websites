<html>
<body bgcolor="000000" background="../extradeepfield.jpg" link="ffffa0" alink="ffc000" vlink="ffffa0">
<style>
<!--
a:link {text-decoration:none}
a:active {text-decoration:none}
a:visited {text-decoration:none}
-->
</style>
<font face="arial" color="ffc000" size="3">
<font size = "3">

Astro-blog 55: De schijngestalten van Venus

<font color="c0c0ff", font size = "2">

<p>
<i>
De planeet Venus vertoont net als de maan schijngestalten. U hebt echter een telescoop nodig om ze te kunnen zien.
</i>

<p>
<img src=slAb055_venus_klein.jpg width=600>

<p>
27 april 2010

<p>
Rond deze periode is Venus kort na zonsondergang zichtbaar als fel verlichte stip aan de westelijke hemel. Door de telescoop is alleen maar een piepklein bolletje zichtbaar zonder enig detail. De positie van Venus ten opzichte van de aarde is weergegeven in het linker deel van de afbeelding. Zoals u ziet staat Venus bijna op z'n verst bij ons vandaan. Dat hij er toch fel uitziet komt omdat hij zo dicht bij de zon staat dat hij fel wordt verlicht en omdat de hele planeetschijf aan de lichtopbrengst bijdraagt.

<p>
Het rechter deel van de afbeelding toont de positie van Venus komende september. Zoals aan de lengte van de rode pijl te zien is, staat Venus tegen die tijd veel dichter bij de aarde. De zon schijnt dan, vanaf de aarde gezien, schuin van achteren tegen de bol van Venus. Zoals u met een zaklamp en een tennisballetje kunt uitproberen, is dan maar een smal, sikkelvormig stuk van de planeetschijf verlicht. Omdat Venus in september echter zo dichtbij staat, is de totale diameter van de planeetschijf wel drie keer zo groot als nu. Daarom lijkt Venus ook dan nog steeds fel.

<p>
In september (en ook al in juli en augustus) biedt de gedeeltelijk verlichte planeetschijf een boeiender aanblik dan het kleine bolletje nu. Details op het planeetoppervlak zult u echter ook dan niet zien. Dit oppervlak wordt namelijk permanent aan het oog onttrokken door een dicht wolkendek van ... <a href=slAb018_venus.html>zwavelzuur</a>.

<p>
JdeH

<p>
Afbeelding gemaakt met <a href=http://www.astroviewer.com/interactive-night-sky-map.php>AstroViewer</a>

</body>
</html>
